<!DOCTYPE html>

<html lang="fi">
<head>
<meta charset="utf-8"/>
<meta content="width=device-width, initial-scale=1.0" name="viewport"/>
<title>Suomen Luonneanalyyttinen Kehopsykoterapiayhdistys ry</title>
<link href="https://fonts.googleapis.com/css2?family=Open+Sans:wght@400;600&amp;family=Lora:ital,wght@0,400;0,600;1,400&amp;display=swap" rel="stylesheet"/>
<link href="styles.css" rel="stylesheet"/>
</head>
<body><!--#include file="header.html" --><!--#include file="nav.html" -->


<main class="container">
<div id="textColumn">
<div id="tulip-top"></div>
<h1>Luonneanalyyttinen kehopsykoterapia</h1>
<p>
          Terapia-sanan pohjalla on kreikkalainen sana "therapeia", joka
          tarkoittaa ihmisen hoitamista ja parantamista. Luonneanalyyttinen
          kehopsykoterapia, alkuperäiseltä nimeltään luonneanalyyttinen
          vegetoterapia, saa nimensä siitä, että se hoitaa sekä ihmisen mieltä
          että kehoa. Luonneanalyysi tarkoittaa sitä, että luonnetta voi
          tarkastella ja että luonne on muutoksille altis. Vegetatiivinen
          viittaa somaan, toisin sanoen elimistöön, kehoon. Kehopsykoterapiassa
          ihminen tulee huomioiduksi kokonaisuutena. Tällöin työskennellään sekä
          sanallisten ilmausten, ajatusten ja mielikuvien, että kehon
          tuntemusten, aistimusten ja autonomiseen hermostoon lukkiutuneiden
          reagointitapojen kanssa. Kehopsykoterapia voi olla avuksi myös
          traumaattisista kokemuksista kärsiville.
        </p>
<p>
          Tapaamme olla maailmassa vaikuttavat geeniperimä, vallitseva
          yhteiskunta, perhe ja elämänkokemuksemme. Elimistön perustoimintoja,
          tunteita ja käyttäytymistä säätelee autonominen (ei-tahdonalainen)
          hermosto ja limbinen järjestelmä. Nykyhetken käyttäytymisemme pohjalla
          ovat näihin järjestelmiin varastoituneet kokemukset ja opit -
          yksilöllinen menneisyytemme. Toimintamme nykyhetkessä on usein
          pitkälti automatisoitunutta, tietoisuutemme ulottumattomissa.
          Nykyhetken tilanteessa elimistömme reagoi niillä fysiologisilla ja
          fyysisillä tavoilla, joihin se on tottunut. Elimistö, mieli ja keho,
          noudattaa vanhoja tuttuja ratoja, vaikka olosuhteet muuttuvat. Vaikka
          ihminen haluaisikin muuttaa käyttäytymistään, hän ei välttämättä pysty
          siihen yksin, vaan tarvitsee terapeuttisen tuen, toisen ihmisen apua,
          juuri autonomisen hermoston automaattisuudesta johtuen.
        </p>
<p>
          Ihmisellä on luonnostaan taipumus mennä kohti sitä, joka vetää
          puoleensa ja välttää sitä, joka työntää luotaan. Tunne on kehon
          viesti, joka valmistaa elimistön toimimaan kuhunkin tilanteeseen
          sopivalla tavalla. Jokin voi kuitenkin järkyttää tai häiritä pysyvästi
          tätä viestintää, emmekä tunne sitä mitä voisimme tuntea. Emme noudata
          sisäisiä tunteitamme ja aistimuksiamme, siis kehomme ilmauksia.
          Kadotamme tunteemme, toistamme yksioikoisesti jotakin tunnetta
          tilanteesta riippumatta tai tunteemme ovat jatkuvassa sekasorrossa.
          Jokin on lukossa, eikä toimintamme auta omaa tai yleistä hyvää:
          tunteemme eivät toimi enää kompassinamme. Toistamme nykyhetkessä
          vanhaa - uuden löytäminen ja tarkoituksenmukainen käyttäytyminen on
          ulottumattomissamme. Synnynnäinen toiminnanvapaus on kadonnut.
        </p>
<p>
          Ne tavat, miten olemme ja toimimme, kuvastavat luonnettamme. Luonne ei
          kuitenkaan ole ihmisen syvin olemus, hänen todellinen itsensä. Luonne
          kehittyy alun perin suojelemaan ihmistä ulkomaailman aiheuttamilta
          turhautumisilta ja tasapainottamaan ympäristön vaatimusten ja
          sisäisten viettitarpeiden välistä ristiriitaa. Luonteemme näkyy
          mielenliikkeissä, asenteissa, ajattelussa, tunteissa ja kaikessa
          käyttäytymisessämme. Se ilmenee myös kehomme asennoissa, liikkeissä ja
          liikkumattomuudessa.
        </p>
<p>
          Jännittynyt tai lamaantunut keho estää tunteiden liikkeen, jolloin
          tarkoituksenmukainen kokemus estyy. Kehon jännitystilan muuttuessa
          krooniseksi, ihminen alkaa pitää sitä elimistön ainoana ja omimpana
          olona. Pysyvästi jännittynyt lihas tekee jatkuvasti työtä
          ylläpitääkseen totunnaisia tapoja ja asenteita. Tähän kuluu suunnaton
          määrä energiaa ja se sitoo ihmisen myötäsyntyistä elämäniloa.
        </p>
<p>
          Tämä terapeuttinen menetelmä ei sisällä pakottamista, vaan eheytyminen
          etenee ihmisen oivallusten ja löytöjen perusteella. Terapian perustana
          on asiakkaan ja terapeutin välinen vuorovaikutus. Terapiassa
          keskustellaan, ja omaan kehoon ja sen ilmauksiin tutustutaan äänen ja
          liikkeen avulla. Myös hengityksellä on tärkeä asema tässä terapiassa.
          "Itse" ei ole ajatukset ja mielikuvat itsestä, vaan kokemus itsestä on
          ennen kaikkea kehollinen. Luonteen ja käyttäytymistapojen takaa
          ihminen löytää jotakin uutta ja alati muuttuvaa. Todellinen minä,
          itse, on aina jossakin määrin tuntematon ja yllätyksellinen.
        </p>
<p>
          Kestävä muutos tapahtuu, kun ihminen löytää kosketuksiin oman
          elämänvoimansa kanssa, hän ei enää vain samaistu luonteeseensa eikä
          ole elämänhistoriansa vanki. Tällöin ihmiselle palautuu kyky
          itsesäätelyyn ja valintaan. Energia vapautuu nykyhetkessä elämiseen ja
          elämänjano kasvaa. Tämän myötä myös aito yhteys toisiin ihmisiin ja
          muuhun maailmaan syvenee.
        </p>
</div>
</main>

<!--#include file="footer.html" --></body>
</html>
